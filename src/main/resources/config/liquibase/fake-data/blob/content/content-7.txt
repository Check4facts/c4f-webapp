"Στην ίδια εκπομπή, επίσης στην εισαγωγική του τοποθέτηση, ο κ Μουντζούρης αναφέρει ότι «το 80-85% (των μεταναστευτικών πληθυσμών) είναι πλέον οικονομικοί μετανάστες».
Κατ αρχάς η διαδικασία χαρακτηρισμού εισερχόμενων μεταναστευτικών πληθυσμών είτε ως μετανάστες, είτε ως πρόσφυγες είναι μια διαδικασία που διεξάγεται από την Υπηρεσία Ασύλου και σε ορισμένες περιπτώσεις διαρκεί αρκετούς μήνες, καθώς αρκετές αιτήσεις για παροχή ασύλου, μολονότι μπορεί να έχουν απορριφθεί σε πρώτο βαθμό, συζητώνται -κατόπιν ένστασης- και σε δεύτερο βαθμό (σχηματικά η περιγραφή της διαδικασίας στην ιστοσελίδα της Υπηρεσίας Ασύλου: http://asylo.gov.gr/wp-content/uploads/2017/02/Asylum-procedure-flowchart_v2_2017_EN.jpg). Σε αυτές τις περιπτώσεις, και για όσο κρίνεται μια υπόθεση χορήγησης ασύλου, ο ενδιαφερόμενος λαμβάνει κάρτα προσωρινής «διαμονής» (ειδικό δελτίο αιτήσαντος άσυλο αλλοδαπού-ροζ κάρτα).
Επιπλέον, στο χαρακτηρισμό κάποιου ατόμου ως οικονομικού μετανάστη ή πρόσφυγα συνυπολογίζονται -όπως φαίενται και από τον ορισμό του πρόσφυγα- αρκετές παράμετροι και όχι μόνο το εάν η χώρα προέλευσης του ατόμου βρίσκεται σε εμπόλεμη κατάσταση, όπως ίσως έχει επικρατήσει να συζητάται στο πλαίσιο της δημόσιας σφαίρας. Όπως χαρακτηριστικά αναφέρεται στην ιστοσελίδα της Ελληνικής Υπηρεσίας Ασύλου αναφορικά με το ποιος μπορεί να αιτηθεί άσυλο ή επικουρική προστασία:
«Αιτών διεθνή προστασία είναι ο αλλοδαπός ή ανιθαγενής, ο οποίος δηλώνει προφορικά ή γραπτά σε οποιαδήποτε ελληνική αρχή ότι ζητά άσυλο ή ζητά να μην απελαθεί γιατί φοβάται δίωξη λόγω φυλής, θρησκείας, εθνικότητας, συμμετοχής σε ιδιαίτερη κοινωνική ομάδα ή πολιτικών πεποιθήσεων, ή γιατί κινδυνεύει να υποστεί σοβαρή βλάβη στη χώρα καταγωγής ή προηγούμενης διαμονής του, ιδίως γιατί κινδυνεύει με θανατική ποινή ή εκτέλεση, με βασανιστήρια ή απάνθρωπη ή εξευτελιστική μεταχείριση ή κινδυνεύει η ζωή ή η ακεραιότητά του λόγω διεθνούς ή εμφύλιας σύρραξης» (http://asylo.gov.gr/?page_id=103).
Οι προαναφερθείσες παράμετροι φανερώνουν μια διαδικασία η οποία σε αρκετές περιπτώσεις μπορεί να καταστεί πολύπλοκη και η οποία δεν καθιστά άμεσα ξεκάθαρα τα όρια μεταξύ οικονομικού μετανάστη και πρόσφυγα, γεγονός που καθιστά δύσκολη την ακριβή εκτίμηση της ποσόστωσης μετανάστη/πρόσφυγα στους εισερχόμενους ανιθαγενείς πληθυσμούς στην Ελλάδα, ειδικά στα σημεία «εισόδου», όπως είναι τα νησιά του Ανατολικού Αιγαίου. Ενδεικτικό των διαφορετικών παραμέτρων και διαδικασιών που συνδιαμορφώνουν τη διαδικασία χορήγησης (ή μη) ασύλου είναι το Infographic που υπάρχει στην ιστοσελίδα της Ελληνικής Υπηρεσίας Ασύλου (http://asylo.gov.gr/wp-content/uploads/2020/03/Greek_Asylum_Service_data_February_2020_gr.pdf). Στην αρχή της 3ης σελίδας αναγράφονται συγκεντρωτικά στοιχεία της υπηρεσίας ασύλου σχετικά με θετικές-αρνητικές αποφάσεις χορήγησης ασύλου ή επικουρικής προστασίας ανά έτος. Όπως φαίνεται, οι πρωτοβάθμιες απορριπτικές αποφάσεις για το 2019 ήταν το 44,1% των περιπτώσεων, ενώ το 2020 (μέχρι το Φεβρουάριο που καλύπτει το εν λόγω infographic), το πσοοστό απορρίψεων φτάνει το 63,2%. Μολονότι τα στοιχεία αυτά μπορεί να μην ταυτίζονται με τους ανιθαγενείς στους οποίους ο κ Μουντζούρης αναφέρεται όταν λέει ότι «το 80-85% (των μεταναστευτικών πληθυσμών) είναι πλέον οικονομικοί μετανάστες», εν τούτοις αποτελούν ποσοστά χαμηλότερα από το 80-85% που επικαλείται ο κ Μουντζούρης.
Επίσης, πρέπει να σημειωθεί στο σημείο αυτό ότι δεν κατέστη δυνατό να εντοπίσουμε στοιχεία που να αναφέρονται σε εισερχόμενους πληθυσμούς στα νησιά του Β.Αιγαίου (όπου είναι περιφερειάρχης ο κ Μουντζούρης) και την ποσόστωση (σε αυτούς του πληθυσμούς) ανάμεσα σε μετανάστες και πρόσφυγες, έστω κατόπιν κρίσης των σχετικών αιτήσεων σε πρώτο βαθμό.
Τέλος, πρέπει να σημειωθεί ότι ο κ. Μουντζούρης δεν αναφέρει κάποια πηγή για το ποσοστό που αναφέρει στη δήλωσή του, ενώ παράλληλα περιλαμβάνοντας και χρονικό προσδιορισμό στη δήλωσή του (πλέον) δεν ορίζει το χρονικό διάστημα στο οποίο αναφέρεται.
Ως εκ τούτου, λόγω ασαφειών που υπάρχουν στη της δήλωση του κου Μουντζούρη, λόγω αδυναμίας από μέρους μας να βρούμε στοιχεία που να αφορούν συγκεκριμένα τους πληθυσμούς που εισέρχονται στην Ελλάδα από τα νησιά του Β. Αιγαίου (σε ό,τι αφορά την ποσόστωση μεταναστών/προσφύγων) και λόγω της πολυπλοκότητας της διαδικασίας χορήγησης ασύλου ή επικουρικής προστασίας, και με βάση τα στοιχεία που μπρέσαμε να εντοπίσουμε, η δήλωσή του κ. Μουντζούρη κρίνεται ως πιθανόν ανακριβής ή τουλάχιστον χρήζουσα περαιτέρω διευκρινήσεων.
"
