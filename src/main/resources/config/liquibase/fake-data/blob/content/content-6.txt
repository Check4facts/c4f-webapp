"Στην εκπομπή Αποτύπωμα της 6ης Φεβρουαρίου 2020, και συγκεκριμένα περίπου το 4ο λεπτό, ο περιφερειάρχης Β. Αιαγαίου Κώστας Μουντζούρης, μιλώντας για το μεταναστευτικό ζήτημα και θέλοντας να περιγράψει την κατάσταση στη Λέσβο, δήλωσε ότι: «Ο αριθμός (των μεταναστών) (στη Λέσβο) έχει τριπλασιαστεί από το Σεπτέμβριο (του 2019)».
Προκειμένου να διαπιστώσουμε την εγκυρότητα της εν λόγω δήλωσης αναζητήσαμε ιστοσελίδες που να περιέχουν ποσοτικά στοιχεία αναφορικά με τους μεταναστευτικούς πληθυσμούς στην Ελλάδα σε βάθος χρόνου, με γεωγραφικό εντοπισμό στο νησί της Λέσβου.
Μέσω αυτής της αναζήτησης, και κατόπιν επίσκεψής μας στην ιστοσελίδα του Human Rights Watch (https://www.hrw.org/el/news/2020/03/24/339876, ημερομηνία πρόσβασης 23/04/20), οδηγηθήκαμε στην ιστοσελίδα infocrisis.gov.gr (ιστοσελίδα της Γενικής Γραμματείας Ενημέρωσης και Επικοινωνίας), στην οποία τηρούνται ημερήσια ποσοτικά στοιχεία για τις προσφυγικές/μεταναστευτικές ροές (αποτύπωση εικόνας στα νησιά). Δεδομένου ότι ο κ. Μουντζούρης έκανε λόγο για «τριπλασιασμό» των μεταναστών (στο νησί της Λέσβου) από το Σεπτέμβριο του 2019, ανατρέξαμε στα σχετικά στοιχεία της ιστοσελίδας infocrisis.gov.gr, η οποία φαίνεται να είναι ίσως η μόνη δημόσια προσβάσιμη ιστοσελίδα με καθημερινά ποσοτικά δεδομένα που αφορούν την αποτύπωση της «εθνικής εικόνας κατάστασης για το προσφυγικό/μεταναστευτικό ζήτημα», όπως τιτλοφορεί τα σχετικά αρχεία που απεικονίζουν την κατάσταση.
Πιο συγκεκριμένα για τα νησιά του Αιγαίου -της Λέσβου συμπεριλαμβανομένης- το ημερήσιο δελτίο της 6ης Φεβρουαρίου 2020 (ημέρα προβολής της εκπομπής) κάνει λόγο για συνολικό καταγεγραμμένο πληθυσμό 21720 προσφύγων/μεταναστών στο νησί της Λέσβου (Εικόνα 1, πηγή: https://infocrisis.gov.gr/7751/apotyposi-tis-ethnikis-ikonas-katastasis-gia-to-prosfygiko-metanasteftiko-zitima-tin-6-2-2020/, ημερομηνία πρόσβασης 23/04/20). Στην ίδια ιστοσελίδα, ανατρέξαμε στο αντίστοιχο αρχείο με ημερομηνία 30 Σεπτεμβρίου 2019 (Εικόνα 2, https://infocrisis.gov.gr/6255/apotyposi-tis-ethnikis-ikonas-katastasis-gia-to-prosfygiko-metanasteftiko-zitima-tin-30-9-2019/, ημερομηνία πρόσβασης 23/04/20), από το οποίο προκύπτει ότι ο συνολικός καταγεγραμμένος προσφυγικός/μεταναστευτικός πληθυσμός στο νησί της Λέσβου στις 30 Σεπτεμβρίου 2019 ήταν 14765 άτομα. Από τα στοιχεία αυτά προκύπτει μια αύξηση του προσφυγικού/μεταναστευτικού πληθυσμού στο νησί της Λέσβου κατά 6955 άτομα (περίπου 47%) μεταξύ τέλους Σεπτεμβρίου 2019 και αρχών Φεβρουαρίου 2020. Μολονότι η τάση του πληθυσμού -σύμφωνα με τα επίσημα στοιχεία- είναι ξεκάθαρα αυξητική, εν τούτοις ο προσφυγικός/μεταναστευτικός πληθυσμός -σύμφωνα με τα επίσημα στοιχεία- δεν τριπλασιάστηκε όπως δήλωσε ο Περιφερειάρχης Β. Αιγαίου Κ. Μουντζούρης. Συνεπώς, η σχετική δήλωσή του κρίνεται ως καθ’ υπερβολή μη αληθής. "
